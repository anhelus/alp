## Una definizione di Informatica

Definire un concetto aiuta a comprenderne al meglio la natura: per far questo, partiamo da una breve analisi delle radici della parola *informatica*. Il termine deriva infatti dal francese *informatique*, a sua volta dato dall'unione delle parole **informa***tion* ed *automa***tique**. Intuitivamente, quindi, possiamo giungere ad una prima definizione.

!!!quote "Definizione (v0.1)"
	*L'informatica è quella disciplina che si occupa di tutto ciò che concerne l'elaborazione automatica dell'informazioni.*

Questa definizione è, come noterete, un po' *generica*: proviamo a rifinirla, stavolta usando il termine inglese associato all'informatica, ovvero *computer science*. L'informatica, infatti, non tratta esclusivamente di ciò che riguarda "siti, giochi e computer", ma è una vera e propria *disciplina scientifica*, basata su rigorose fondamenta matematiche, gettate nei secoli scorsi da coloro che sono riconosciuti universalmente come i "padri" della materia (uno fra tutti, Alan Turing).

Arricchiamo quindi la definizione di informatica come segue:

!!!quote "Definizione (v0.2)"
	*L'informatica è la disciplina scientifica che si occupa di tutto ciò che concerne l'elaborazione automatica delle informazioni.*

Ok, sembra andare leggermente meglio; tuttavia, stiamo escludendo il ruolo ormai centrale, ancorché *portante*, che l'informatica assume nella società odierna, di cui ha contaminato ogni aspetto e sfaccettatura, dal quotidiano al biomedicale, passando per la supply chain e le scienze applicate. Ecco quindi la versione finale della definizione di "informatica" (che, volendo, è possibile reperire via [Google](https://www.google.com/search?q=informatica+definizione&sxsrf=AOaemvJNfPLxBWfZbC-WLfCCd7Is2nQpUQ%3A1638182319068&ei=r62kYZ28A42I9u8Pp92B4AU&oq=informatica+def&gs_lcp=Cgdnd3Mtd2l6EAMYADIFCAAQgAQyBQgAEIAEMgUIABCABDIFCAAQgAQyBQgAEMsBMgUIABDLATIFCAAQywEyBQgAEMsBMgUIABDLATIFCAAQywE6BwgjELADECc6BwgAEEcQsAM6CggAELADEEMQiwM6CwgAEOQCELADEIsDOhMILhDHARDRAxDIAxCwAxBDEIsDOg0ILhDIAxCwAxBDEIsDOgQIIxAnOgoIABCABBCHAhAUOgsILhCABBDHARCvAToQCC4QgAQQhwIQxwEQrwEQFDoFCC4QgARKBQg8EgExSgQIQRgASgQIRhgBSgUIRBiEGkoFCEQY0CdKBAhDGAJKBQhFGNAnUIQFWKkKYN0XaAFwAngAgAHWA4gBzw2SAQM0LTSYAQCgAQHIARG4AQLAAQE&sclient=gws-wiz)):

!!!quote "Definizione (v1.0)"
	L'informatica è la scienza che si occupa dell'ordinamento, del trattamento e della trasmissione delle informazioni per mezzo dell'elaborazione elettronica, la quale rende possibile gestire e organizzare le ingenti masse di dati prodotte dal moderno sviluppo sociale, scientifico e tecnologico.

## Il concetto di informazione

In sostanza, l'informatica si occupa di *informazione*. Questa è, in generale, associata ai concetti di *conoscenza* ed *esperienza* e, secondo Claude Shannon, è alla base del *processo comunicativo*.

Ecco alcuni semplici esempi di *informazione*:

* il contributo apportato da un progettista al design di un'auto da corsa;
* lo storico del nostro account Amazon;
* i racconti di infanzia dei nostri nonni;
* (potenzialmente) il contenuto di questo corso.

Pensando al mondo che ci circonda, appare evidente come la *mole* e l'*eterogeneità* delle informazioni attorno a noi siano tali da non poter essere trattate da un essere umano, per quanto capace ed istruito. Da qui nascono i diversi scopi dell'informatica, volti ad automatizzare e, in ultimo, *semplificare* la gestione ed il flusso delle informazioni.

!!!note "Teoria dell'Informazione"
	Abbiamo fatto brevemente cenno a Claude Shannon, noto anche come il padre della cosiddetta *teoria dell'informazione*. Questa disciplina è una "cugina" dell'informatica, ed il suo sviluppo ha avuto profonde implicazioni sullo sviluppo delle reti di telecomunicazioni che collegano i singoli apparati informatici. In particolare, la teoria dell'informazione prova a caratterizzare in modo formale i fenomeni legati alla trasmissione delle informazioni su un canale di comunicazione, andando a ridefinire concetti "classici" come quello di *entropia*, intesa non come "grado di disordine" di un sistema fisico, ma come numero di bit necessari a trasmettere un'informazione in maniera chiara ed univoca.

## I sistemi informatici

Nell'immaginario comune, il concetto di *sistema informatico* è normalmente associato al *personal computer*, delegato all'elaborazione e gestione delle nostre informazioni personali.

In realtà, i sistemi informatici sono ormai onnipresenti nel nostro quotidiano. Lo smartphone mediante cui pubblichiamo contenuti sui social è un sistema informatico, così come i server su cui questi contenuti sono memorizzati; la nostra televisione smart è un sistema informatico; la nostra auto è un sistema informatico, e così via.

Ognuno di questi sistemi è composto da due "parti": da un lato, abbiamo la parte *hardware*, legata alle componenti elettroniche del sistema, mentre dall'altro abbiamo il *software*, il cui ruolo principale è offrire un'interfaccia tra l'hardware e l'essere umano.

!!!tip "Adagio comune"
	Ricordate sempre che *l'hardware è la parte di un computer che è possibile prendere a calci, mentre il software è quella contro cui si può solo imprecare*. Tuttavia, la maggior parte delle sofferenze legate ad un corso di informatica sono relative esclusivamente al software.

## Il ruolo dell'informatico

Come abbiamo già accennato in precedenza, i primi "informatici" erano in realtà prevalentemente matematici e fisici: basti pensare che, oltre ad Alan Turing e Claude Shannon, anche l'ideatore dell'architettura dei calcolatori, John von Neumann, era un matematico.

Nel tempo, la figura dell'informatico vero e proprio si è andata definendo come a sé stante: questo processo è iniziato tra gli anni '60 e '70, con i primi *hacker* impegnati nello studio dei pachidermici calcolatori dell'epoca, e si portò a compimento soltanto negli anni '90, durante i quali andò man mano diffondendosi la visione mitologica dell'informatico moderno, figura poco romantica e molto romanzata che, immerso in un ambiente oscuro, ed illuminato solo dalla fredda luce dei suoi due/tre monitor, digita a velocità inumana istruzioni apparentemente casuali sulla sua tastiera. Questa figura, ovviamente, è soltanto un mito: la maggior parte degli informatici è molto ben pagata, e lavora esclusivamente di giorno in multinazionali o centri di ricerca. Non esiste neanche un'unica figura di informatico: proprio come i professionisti appartenenti ad altri settori, si distinguono diverse categorie di informatici, come sistemisti, esperti di cybersecurity, system architects, data scientists ed, ovviamente, programmatori.
