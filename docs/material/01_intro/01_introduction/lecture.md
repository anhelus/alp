# 1 - Introduzione: cosa è l'Informatica?

> *Le slides di questa lezione sono disponibili [qui](./slides/01%20-%20Introduzione%20all'Informatica.pdf)*.

Come per molti degli argomenti cui ci si approccia nel corso della vita, trovare una definizione per il concetto di _informatica_ può aiutare a comprenderne al meglio la natura.

Partiamo quindi da una (breve) analisi etimologica del termine _informatica_. Questo, infatti, è la traduzione italiana del francese _informatique_, crasi delle parole _informa(tion)_ ed _(automa)tique_. Intuitivamente, possiamo dedurre che la disciplina tratti quindi di "informazioni automatiche" o, per meglio dire, _automatizzazione delle informazioni_.

E, se ci pensiamo, è proprio di quello che si occupa l'informatica, ovvero di gestire in maniera automatica una serie più o meno rilevante di informazioni, correlate ad un qualsiasi aspetto della nostra vita, siano esse le nostre foto su Facebook, il nostro libretto universitario oppure i dati dei nostri conti corrente bancari: tutte queste informazioni vengono elaborate in maniera (più o meno) automatica.

Proviamo ad arricchire questa prima, un po' generica, definizione. Per farlo, sfruttiamo un'altra denominazione straniera, ovvero quella inglese, lingua nella quale l'informatica è chiamata _computer science_. Quello che notiamo di questa definizione è il termine _science_, che ci suggerisce come l'informatica, in realtà, sia basata su solide fondamenta scientifiche: per capirci, infatti, i "padri fondatori" della materia erano prevalentemente dei matematici, uno fra tutti il celebre Alan Turing.

L'ultimo fattore da tenere in conto è che l'informatica rappresenta uno vero e proprio _pilastro_ della società moderna. Tutto ciò che utilizziamo al giorno d'oggi, dallo smartphone che stiamo usando per leggere questo documento, al computer mediante il quale è stato scritto, fino ad arrivare alle nostre auto, o anche ai termostati nelle nostre caldaie, sono basati su tutte le evoluzioni informatiche (ed elettroniche) succedutesi a partire dal Secondo Dopoguerra.

Ecco, quindi, che possiamo dare una definizione "finale" di informatica, presa direttamente dall'Oxford Languages:

!!!quote "L'informatica"
    L'informatica è la scienza che si occupa dell'_ordinamento_, del _trattamento_ e della _trasmissione_ delle _informazioni_ per mezzo dell'_elaborazione elettronica_, la quale rende possibile gestire e organizzare le ingenti masse di dati prodotte dal moderno sviluppo sociale, scientifico e tecnologico.

Ora, non è tanto importante memorizzare questa definizione, quanto piuttosto comprenderne la portata: l'informatica è ovunque, e conoscerla ci dà l'accesso alle porte di quello che è il mondo odierno.

## 1.1 - Approfondiamo un po'

Nel precedente paragrafo, abbiamo introdotto alcuni elementi legati alla disciplina dell'informatica. Approfondiamoli brevemente.

### 1.1.1 - L'informazione

Più volte in precedenza abbiamo parlato di "informazione". Intuitivamente, ognuno di noi sa cosa questo termine intenda, anche se può essere un po' difficile spiegarlo. L'informazione è comunemente associata ai concetti di _conoscenza_ ed _esperienza_: la conoscenza di un teorema matematico rappresenta un'informazione su come la teoria analitica dimostri delle ipotesi a partire da delle tesi e dei processi logici; allo stesso modo, l'esperienza che accumuliamo provando a cucinare dei manicaretti rappresenta un'informazione su come mescolare al punto giusto dei cibi per ottenere un risultato.

Seppur agli antipodi, i due precedenti esempi mostrano come vi sia una base comune alle diverse informazioni: infatti, queste possono essere _comunicate_, o _trasmesse_, ed il concetto formale di informazione, definito dall'omonima teoria elaborata da Claude Shannon, è quello alla base del _processo comunicativo_.

!!!note "Teoria dell'Informazione"
    La teoria dell'informazione, cui abbiamo brevemente accennato in precedenza, non deve essere confusa con l'informatica, di cui è soltanto una "cugina". Brevemente, infatti, la teoria dell'informazione prova a caratterizzare in modo formale i fenomeni legati alla trasmissione dell'informazione su un canale di comunicazione, andando a ridefinire concetti "classici" come quello di _entropia_, intesa non come "grado di disordine" di un sistema fisico, ma come numero di bit necessari a trasmettere un'informazione in maniera chiara ed univoca.

### 1.1.2 - I sistemi Informatici

Nell'immaginario comune, il concetto di _sistema informatico_ è normalmente associato al _personal computer_, delegato all'elaborazione e gestione delle nostre informazioni personali.

Pensandoci bene, però, i sistemi informatici pervadono ormai la nostra esistenza. Lo smartphone mediante cui pubblichiamo il nostro ultimo video è un sistema informatico; il nostro smartwatch è un sistema informatico; la nostra Smart TV è un sistema informatico; la nostra auto è un sistema informatico. In generale, e soprattutto con il diffondersi dell'_Internet of Things_, i sistemi informatici hanno conosciuto una diffusione talmente capillare da divenire ormai parte indispensabile ed integrante della nostra quotidianità.

Ognuno di questi oggetti è composto da due componenti principali: da un lato, abbiamo l'_hardware_, che rappresenta le componenti elettroniche digitali che permettono all'informazione di fluire sotto forma di flusso di elettroni; dall'altro lato, abbiamo il _software_, il cui ruolo principale è offrire un'interfaccia comprensibile all'utente umano che gli permetta di gestire il flusso di informazioni che scorrono nell'hardware.

!!!tip "Adagio comune"
    Un adagio comune nel mondo dell'informatica dice che l'_hardware è la parte che è possibile prendere a calci_, mentre il _software è quella contro cui si può solo imprecare_. Molto spesso, ovviamente, le nostre tribolazioni derivano dall'opera congiunta di entrambe le entità.
