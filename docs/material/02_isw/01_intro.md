# Introduzione all'Ingegneria del Software

L'Ingegneria del Software (ISW) si occupa di progettare, sviluppare, manutenere e gestire sistemi osftware, combinando principi afferenti a discipline eterogenee per creare software affidabile, efficiente, e di alta qualità. L'obiettivo è quindi quello di creare software di *qualità*, e che sia quindi *affidabile*, *utilizzabile*, *manutenibile* ed *efficiente*.

In particolare:

* un software *affidabile* deve funzionare correttamente in tutte le condizioni previste, riducendo al minimo bug, situazioni non controllabili e malfunzionamenti;
* un software *utilizzabile* deve essere facile da usare ed intutivo, fornendo un'esperienza utente adeguatamente soddisfacente;
* un software *manutenibile* deve essere semplice da manutenere e modificare, permettendo la correzione di errori ed aggiornamenti con nuove funzionalità con un *effort* relativamente ridotto;
* un software *efficiente* deve essere in grado di funzionare ottimizzando l'utilizzo delle risorse, e tenendo conto di fattori quali tempo di esecuzione ed utilizzo della memoria.

Altre caratteristiche che sono richieste per garantire una buona qualità del software sono, ad esempio:

* *sicurezza*, rendendo sicuri i dati confidenziali scambiati dagli utenti;
* *scalabilità*, rendendo il software in grado di rispondere in maniera efficace ad un numero variabile di utenti;
* *conformità*, adattando il software agli standard qualitativi o ai requisiti normativi del contesto nel quale viene utilizzato.

## Ciclo di vita del software

Il processo alla base dell'ingegnerizzazione di un software prevede alcuni punti chiave, che possiamo riassumere come segue.

1. **Analisi dei requisiti**: nel primo step, è necessario analizzare, identificare e documentare i *requisiti*, definito sia come le esigenze degli utenti del sistema, sia come le necessità contestuali dello stesso, derivanti da fattori esterni come ad esempio normative vigenti o limitazioni hardware.
2. **Progettazione**: successivamente all'analisi dei requisiti, l'ingegnerizzazione del software prevede la definizione di caratteristiche fondamentali riguardanti l'architettura del sistema, definendo componenti ed interazioni dello stesso.
3. **Implementazione**: una volta completata la progettazione, è il momento di "sporcarsi le mani", andando a scrivere il codice che rappresenta l'implementazione vera e propria del nostro sistema.
4. **Test**: completata l'implementazione del sistema è opportuno procedere al test dello stesso, verificandone il funzionamento e l'aderenza ai requisiti specificati in precedenza.
5. **Manutenzione**: l'ultima, e più duratura, fase del ciclo di vita di un software è quella della manutenzione, nella quale il sistema viene aggiornato, corretto e migliorato.
